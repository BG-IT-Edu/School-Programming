# Модул 2. "Структури от данни и алгоритми"

Този модул е предвиден за преподаване в рамките на минимум **72 учебни часа** в **XI клас** от профил "Софтуерни и хардуерни науки" (във втори учебен срок).

Внимание: предвидените **72 часа** от МОН за предвиденото от МОН учебно съдържание са **крайно недостатъчни** и е невъзможно в толкова малко часове да се изучат толкова много учебни теми и концепции. За да се реши този въпрос или трябва да се **увеличи броят часове**, или трябва да се **съкрати учебното съдържание**. В помощ на учителите сме разработили 3 варианта на курса (с различен брой учебни теми) според броя часове:

| Вариант                     | Описание                        | Необходими часове |
|-----------------------------|---------------------------------|-------------------|
| **Базов** (без звездичка)     | Обхваща най-важните теми от курса, като покрива изискванията на МОН на съвсем базово ниво | 72 часа (4 часа * 18 седмици) |
| **Разширен** (със звездичка)  | Покрива напълно изискванията на МОН | 108 часа (6 часа * 18 седмици) |
| **Експерт** (с 2 звездички)   | Покрива изискванията на МОН + по-сложни теми за напреднали | 144 часа (8 часа * 18 седмици) |
 
Силно препоръчително е този курс да се изучава с **повече от минималните 72 часа** (например 90, 108, 126, 144 часа или дори 180 или повече часа), за да може да се проведат повече упражнения и да се обхванат по-задълбочено планираните теми и повечето незадължителни теми.

Внимание: концепциите за структури от данни и алгоритми са по природа сложни и изискват силно развито абстрактно, математическо и алгоритмично мислене. **Усвояването на тази материя от нулата за толкова малко часове не е по силите на масовия ученик**. Някои ученици най-вероятно ще се затруднят сериозно още на масиви и няма да са в състояние да усвоят по-сложните концепции (като хеш-таблици, рекурсивни алгоритми и комбинаторика). Учителите трябва да намерят адаптивен подход, ако класът или отделни ученици изостават (например да пропуснат някои от темите за сметка на повече упражнения по останалите или да намерят допълнителни часове).

Препоръчваме да се намерят **допълнителни учебни часове** (например извънкласни занимания), ако трябва материята от този курс да се усвои на добро ниво. Няма как средностатистически ученик да усвои всичко, планирано за този модул, за 72 часа. Учителите или трябва да намалят обхвата, за да постигнат добро усвояване на обхванатия материал, или трябва да добавят повече часове, или да приемат, че болшинстовто ученици няма да научат предвиденото в този модул.

## Разпределение на часовете

Примерно разпределение на часовете включва темите и часовете за теория и упражнения в трите предложени варианта:

|      | Наименование на урока                                   | Часове теория | Часове практика | Часове общо |
|------|---------------------------------------------------------|---------------|-----------------|-------------|
| 01.1 | Масиви - базов вариант                                  |       2       |        2        |      4      |
| 01.2 | Масиви - разширен вариант *                             |       0       |        2        |      2      |
| 01.3 | Масиви - още упражнения **                              |       0       |        2        |      2      |
| 02.1 | Списъци - базов вариант                                 |       2       |        2        |      4      |
| 02.2 | Списъци - разширен вариант *                            |       0       |        2        |      2      |
| 02.3 | Списъци - още упражнения **                             |       0       |        2        |      2      |
| 03.1 | Стек и опашка - базов вариант                           |       2       |        2        |      4      |
| 03.2 | Стек и опашка - разширен вариант *                      |       0       |        2        |      2      |
| 03.3 | Стек и опашка - още упражнения **                       |       0       |        2        |      2      |
| 04.1 | Многомерни масиви - базов вариант                       |       2       |        2        |      4      |
| 04.2 | Многомерни масиви - разширен вариант *                  |       0       |        2        |      2      |
| 04.3 | Многомерни масиви - още упражнения **                   |       0       |        2        |      2      |
| 05.1 | Множества и речници - базов вариант                     |       2       |        2        |      4      |
| 05.2 | Множества и речници - разширен вариант *                |       0       |        2        |      2      |
| 05.3 | Множества и речници - още упражнения **                 |       0       |        2        |      2      |
| 06.1 | Стрингообработка - базов вариант                        |       2       |        2        |      4      |
| 06.2 | Стрингообработка - разширен вариант *                   |       0       |        2        |      2      |
| 06.3 | Стрингообработка - още упражнения **                    |       0       |        2        |      2      |
| 07   | Контролна работа                                        |       0       |        2        |      2      |
| 08.1 | Регулярни изрази - базов вариант                        |       2       |        2        |      4      |
| 08.2 | Регулярни изрази - разширен вариант *                   |       2       |        3        |      5      |
| 09   | Обработване на грешки                                   |       2       |        2        |      4      |
| 10.1 | Потоци и файлове                                        |       2       |        2        |      4      |
| 10.2 | GUI приложения - потоци и файлове *                     |       2       |        2        |      4      |
| 11   | Въведение в алгоритмите                                 |       2       |        2        |      4      |
| 12.1 | Въведение в структурите от данни - базов вариант        |       2       |        2        |      4      |
| 12.2 | Въведение в структурите от данни - разширен вариант *   |       2       |        3        |      5      |
| 13.1 | Комбиниране на структури от данни - базов вариант       |       2       |        0        |      2      |
| 13.2 | Комбиниране на структури от данни - още упражнения **   |       0       |        2        |      2      |
| 14   | Алгоритми за сортиране и търсене                        |       2       |        2        |      4      |
| 15.1 | Рекурсия                                                |       2       |        2        |      4      |
| 15.2 | Комбинаторни алгоритми - базов вариант *                |       1       |        1        |      2      |
| 15.3 | Комбинаторни алгоритми - разширен вариант **            |       0       |        2        |      2      |
| 16   | Рекурсия и обратно връщане **                           |       1       |        2        |      3      |
| 17.1 | Финален изпит                                           |       0       |        2        |      2      |
| 17.2 | Финален тест *                                          |       0       |        1        |      1      |
| 18   | Качествен код и рефакториране                           |       4       |        2        |      6      |
| 19.1 | Компонентно тестване - базов вариант *                  |       1       |        2        |      3      |
| 19.2 | Компонентно тестване - разширен вариант **              |       2       |        3        |      5      |
| 20.1 | Практически проект: Игра на война *                     |       0       |        4        |      4      |
| 20.2 | Практически проект: Бесеница **                         |       0       |        4        |      4      |
| 20.3 | Практически проект: Змия **                             |       0       |        4        |      4      |
| 20.4 | Практически проект: Падащи камъни **                    |       0       |        4        |      4      |
|      | Задължителни часове (базов вариант)                     |      32       |       32        |     64      |
|      | Резерв часове (базов вариант)                           |       3       |        5        |      8      |
|      | Общ брой часове (базов вариант)                         |      35       |       37        |     72      |
|      | Задължителни часове (разширен вариант)                  |      40       |       60        |    100      |
|      | Резерв часове (разширен вариант)                        |       3       |        5        |      8      |
|      | Общ брой часове (разширен вариант)                      |      43       |       65        |    108      |
|      | Задължителни часове (вариант експерт)                   |      43       |       93        |    136      |
|      | Резерв часове (вариант експерт)                         |       5       |        3        |      8      |
|      | Общ брой часове (вариант експерт)                       |      48       |       96        |    144      |

## Видео от публичното представяне на курса
На 17.09.2023 г. направихме представане пред общността на ИТ учителите в България на настоящото разработено от СофтУни фондацията свободно **учебно съдържание за Модул 2 "Структури от данни и алгоритми"** за профил "Софтуерни и хардуерни науки". Можете да гледате **видео от срещата** тук:
  - https://youtube.com/watch?v=mIaIA1zA_T4

## Официална учебна програма от МОН

Официалната учебна програма на МОН е публикувана в Приложение № 81 към т. 81 от заповед № РД09-4022/21.12.2018 г. на мистъра на образованието:
  - https://web.mon.bg/upload/18364/profil-Informatika.pdf

**Внимание**: официалната учебна програма на МОН има неизправности и **трябва да се адаптира**!
  - Предвиденият минимален обем часове (72 учебни часа) е абсолютно недостатъчно.
  - Поради горното съображение силно препоръчваме на всички учители да намерят начин да увеличат броя часове.
  - Подредбата на темите в учебната програма може да се направи в по-удачен начин (както е в нашата програма).

## Методически насоки към учителите
  - Предвиденото **оценяване** е базирано на **две писмени изпитвания**: контролно изпитване в средата на курса + класна работа в края на курса. Учителите могат да добавят към оценяването и **текущи оценки**, базирани на работа в клас по упражененията и проектите.
  - **Практическите проекти** на края на курса не са задължителни и могат да се дават на **по-напредналите ученици**, които се движат по-бързо по учебния материал и упражненията.
  - **Резервът часове** (за непредвидена загуба на учебни занятия, например при грипни ваканции или празници) е малък, но може да се увеличи за сметка на практическите проекти. При **недостиг на време** може някои теми да се съкращават откъм брой часове или да се пропускат от последните теми в курса (най-вече проектите).
  - Дори при базовия вариант на учебната програма (с малък брой часове) на по-силните ученици могат да се дават **допълнителни задачи** от темите, предвидени за по-голям брой часове.

## Лиценз
Настоящото учебно съдържание се разпространява безплатно под **свободен лиценз [CC-BY-NC-SA](https://creativecommons.org/licenses/by-nc-sa/4.0/)**, който позволява на ИТ учителите и университетските преподаватели да преподават в клас по предоставените учебни ресурси, както и да ги променят за целите на своите обучения (да редактират, да допълват, да разместват, да съкращават, да сглобяват и да напасват учебните материали според нуждите на своя клас). Не е позволено материалите да се използват в платени обучения извън училищата и университетите. При промяна на материалите трябва да се цитира оригиналният източник и автор (СофтУни Фондацията).
